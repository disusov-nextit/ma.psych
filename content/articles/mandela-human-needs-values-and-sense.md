---
title: Мандала на човешките потребности, ценности и смисъл
description: През годините психологията се развива като наука все повече и повече. Появяват се и се утвърждават различни течения и школи, които поставят пред себе си задачата да изследват психиката на човека, поведението, емоциите, мотивацията, ценностите, потребностите, както и смисъла на живота и битието.
img: mandela-human-needs-values-and-sense.jpg
---

През годините психологията се развива като наука все повече и повече. Появяват се и се утвърждават различни течения и школи, които поставят пред себе си задачата да изследват психиката на човека, поведението, емоциите, мотивацията, ценностите, потребностите, както и смисъла на живота и битието.

Поведението на хората се мотивира въз основа на набор от потребности, които насочват действията им към определени обекти. Удовлетворяването на основните нужди се случва в детството и младостта и веднъж научено може да остане непроменено през целия живот под формата на ценностни приоритети. Хората са склонни да отдават повече значение на потребностите, от които се нуждаят в момента. Щом те бъдат удовлетворени, те престават да бъдат ценни за тях, губят смисъла си и отстъпват място на другите.

Особеността на ценностите се крие във факта, че различни и понякога противоположни ценности могат да се комбинират в съзнанието на един човек. Всеки индивид се асоциира не с една ценност, а с някаква комбинация от тях. Ценностите взаимодействат помежду си, образувайки система, която е съществен елемент от организацията на човешкото поведение.

Потребността, от своя страна, е състояние на нужда в определени условия на живот, дейност, материални предмети, хора или определени социални фактори, без които даден индивид изпитва състояние на дискомфорт. Наличието на потребност се придружава от емоции: първо, когато потребността се засилва - отрицателна, а след това - ако е удовлетворена - положителна. Броят на потребностите се увеличава в процесите на филогенеза и онтогенеза. И така, броят на нуждите се увеличава в еволюционните серии: растения - примитивни животни - силно развити животни - хора, както и в онтогенетичните серии: новородено - бебе - предучилищна възраст - ученик - възрастен.

Ценностите са материални обекти или идеи, към които са насочени човешките потребности; те са система от най-високите човешки постижения, създадени, приети и утвърдени в общество или група, социални стандарти на мислене, чувства, поведение и дейност, които са привлекателни за хората. Ценността представлява това, което човек няма и от което се нуждае. По този начин потребностите и ценностите се разглеждат като две страни на една и съща монета. В същото време ценностите се разпознават като стоящи над всичко, тоест като най-високия слой на стремежите. Подобно на потребностите, ценностите могат да бъдат материални и духовни, лични и социални, приоритетни и вторични.

Относно вечния въпрос „Какъв е смисълът на живота?“ – още от древността гръцките философи, ориенталските мъдреци, та до наши дни - съвременните учени са мислили за това. „За какво живея?“ - всеки мислещ човек си е задавал този въпрос поне веднъж.

Да се ​​намери отговор на въпроса: „Какъв е смисълът на живота на човека?“ означава да се определи неговата цел, предназначение. В зависимост от целта, която преследвате на този или онзи етап от живота, смисълът на живота ви също се променя. Ако на 25-годишна възраст си поставите задачата да спечелите колкото се може повече пари, с всяка нова голяма сделка усещането, че животът е пълен със смисъл, нараства. Но ако след двадесет години установите, че сте спечелили пари за сметка на хармонията в семейните отношения или здравето, тогава изминалите години ще ви се сторят безсмислени или поне частично значими.

Ясно е едно, че животът на човека трябва да има смисъл, т.е. цел, дори преходна. Живот без смисъл означава, че човек е лишен от дълбока вътрешна мотивация, което го прави слабо мотивиран. Слабата мотивация, липсата на цел пречат на човек да се противопостави на неблагоприятни житейски ситуации, като вземе собствената си съдба в свои ръце.

Такъв човек става лесно контролируем - липсата на смисъл в живота го лишава от солидни житейски критерии. Човек често замества целите и желанията си с други. В резултат на това индивидуалността му страда, способностите и талантите му не се проявяват по подходящ начин. Психолозите също така отбелязват, че нежеланието или невъзможността да се намери смисълът на живота е в основата на много психични разстройства и заболявания, депресия, неврози и е една от причините за самоубийство, престъпност, алкохолизъм и наркомания.

Затова всеки човек винаги, съзнателно или не, се стреми да намери цел за себе си в сферата на живота. Постепенно цялата тази въртележка на преходни ценности и желания приближава човека до отговора на основния въпрос: „Какъв е смисълът на живота - какъв е смисълът на всички значения и целта на всички цели?“.

Съществуват множество психологически школи, които разглеждат по различни начини нуждите на човека, това какво е ценно за него и смисълът, който влага в живота си. Представят се различни йерархични системи и графики, където всяка потребност и ценност има свое ниво на значимост. Смята се, че при задоволяване на една част от нуждите, човекът е доволен, но у него се поражда желание да достигне до други ценности.

В настоящата работа са разгледани едни от най-известните теории на миналия век, разглеждащи потребностите и развитието на хората – „Теория на петте движения“ на професор Валдо Бернаскони, „Теория за йерархията на потребностите“ или известна още като „Пирамидата на Маслоу“ на американския психолог Ейбрахам Маслоу, както и нова гледна точка – „Мандала на човешките потребности, ценности и смисъл“, представена от психолога и психотерапевт Орлин Баев, основател на школата по Естествена психотерапия.

В своята „Терапия на петте движения“  проф. Валдо Бернаскони представя йерархично подредени основните според него човешки потребности, които се разглеждат както следва (възходящо от 1 към 5):
<ol reversed>
  <li>Секс</li>
  <li>Сензорност</li>
  <li>Храна</li>
  <li>Утвърждаване</li>
  <li>Принадлежност</li>
</ol>

Потребностите, представени по този начин, ясно показват отсъствието в теорията на едно по-висше от сексуалното развитие като себеактуализация и себеразвитие. За главна движеща сила се счита задоволяването на нагона, а никъде не се споменава, че има по-висши смисли от секса и задоволяването на глада и жаждата – като любовта към ближния, емпатията и духовността. Не се споменава за човека като духовно същество, а изглежда, че човекът се разглежда катопримитивно същество, което по никакъв начин не отличава от животинските индивиди. Нещата са опростени и първични.

За разлика от теорията на Бернаскони, Маслоу добавя нова потребност – самореализация/себеактуализация, като основната теза на теорията му е, че хората непрекъснато желаят нещо, като желанията им се разглеждат в пет, представени йерархично основни потребности:
 * **физиологични потребности** – нужди, които поддържат живота ни – храна, вода, топлина, сън.
 * **потребности от сигурност** – необходимостта да се чувстваме стабилни и да не се страхуваме.
 * **потребности от принадлежност** – необходимостта да принадлежим в социални кръгове – семейство, приятели, работа.
 * **потребности от уважение** – необходимостта да имаме самочувствие за наши постижения и умения, както и признание и уважение от страна на другите.
 * **потребности от самореализация (себеактуализация)** – необходимостта да откриваме нашите уникални възможности и да развиваме потенциала си.

 Във всеки момент от своя живот, човекът непрекъснато се стреми да задоволи тези потребности, които са най-значими за него. При задоволяването на една потребност, се поражда желание заe задоволяването на друга, но по-висша. Така Маслоу проектира движение по вектор отдолу-нагоре в пирамидата с потребностите, като отправна точка е достигането на най-високото ниво, достигането до задоволяване на потребността от актуализация, до реализиране на собствения потенциал в живота; до необходимостта на човек да излезе извън себе си и да удовлетвори една по-висша цел, свързана с духовността и алтруизма.

 Много ценна е перспективата, която представя Орлин Баев с идеята за мандалата на човешките потребности, ценности и смисъл.

 Мандала е санскритска дума, която означава „кръг“ или „център“.  Кръгът присъства във всяка култура. Можем да го видим в ореола на светците, в молитвените колела на будистите, в стъклените витражи в катедралите, в древните каменни светилища и пещери, както и в много други религиозни символи, архитектурни и природни обекти. Платон е вярвал, че душата има кръгла форма. Карл Юнг казва за кръга, че е най-мощният религиозен символ. Животът е безкраен цикъл от раждане, смърт и прераждане…  Кръгът е алфата и омегата, началото и краят, обединени в безкрайното. Мандалата символизира кръга на живота и много повече.

 По традиция мандалата е симетрична и има център. В тях са вградени елементи от свещената геометрия. Именно те превръщат мандалите в модели или матрици на всичко във вселената. Тя представлява космическа диаграма на духовната реалност. Тя е самата вселена – макрокосмоса и микрокосмоса, обединени в едно. Ако знаем как да гледаме света вън и вътре в нас, ще видим невероятното разнообразно присъствие на мандалите в природата. Самата вселена и всичко в нея имат структурата на мандала –  галактиките, мъглявините, слънчевите системи, планетите… С форма на мандали са клетките на тялото, снежинките, цветята, резена портокал. Всичко в природата е циклично и има своите начало, край и ново начало… безконечно, ритмично… Без значение дали осъзнаваме или не, мандалите тихо съпътстват всеки един аспект живота ни.

 За разлика от хуманистичното представяне на потребностите в пирамида, с движение от долу нагоре към преследването на целите на егото и задоволяването на материалните желания, Орлин го разширява, добавяйки движение по вектор от горе надолу – от духовните ценности и себеактуализация към сигурността и физическите потребности. Тук е поставен център и този център е самия Себе си като духвна единица. Човекът се доверява на своя подтик към себереализация и разгръщане на потенциала на личността си. Веднъж осъзнал този си потенциал, човек става спокоен, мъдър и обичащ. Не се страхува да разпръсква любовта и светлината си към други хора, обича ги. С лекота се вписва в социума и не се тревожи, дори когато се случи да не бъде разбран и дори отхвърлен. Той е автентичен и е част от нещо много по-голямо – от вселенския социум. Оставя се на любовта да изпълни цялото му същество и се слива с любовта на безкрая. За него границите се разширяват - появяват се осъзнатост, спокойствие и автентичност. Освен, че човекът е себе си, той е част от безусловната любов, която разпръсква навсякъде около себе си като лъч светлина, пронизващ буреносни облаци. Понякога се случва и да боли, но човек приема тази болка и я прегръща. Не й се сърди и отхвърля, а се обръща към себе си, стреми се и опитва да не зависи от валидацията на други хора, както и да намира начини да преработи тази болка до нещо стойностно и градивно за него.

 Структурата на „Мандалата на човешките потребности, ценност и смисъл“ се състои от два триъгълника, върховете на които сочат в различни посоки. Показват двете движения на човешкото развитие – от физиологичните потребности към тези от себеактуализация и другата посока - от горе надолу – от една развита същност, плавно преминаваща към нивата по-долу.

 За център на мандалата се посочва сърдечната принадлежност – „човешкото сърце, нашето вътрешно слънце, центърът на нашата вътрешна пулсираща система от взаимодействия и процеси“.

 > Тук сме не да отричаме, а да обичаме!<footer>Орлин Баев</footer>