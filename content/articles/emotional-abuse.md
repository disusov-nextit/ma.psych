---
title: Емоционално Насилие
description: Емоционалното насилие може да се прояви по всяко време и на всеки етап от живота на човек. Среща се във всички етнически групи и фактори като икономическа независимост и възраст не го повлияват и спират.
img: emotional-abuse.jpg
---

Емоционалното насилие може да се прояви по всяко време и на всеки етап от живота на човек. Среща се във всички етнически групи и фактори като икономическа независимост и възраст не го повлияват и спират. Деца, тийнейджъри и възрастни изпитват емоционално насилие – може да се срещне в академична, корпоративна и семейна среда. Доста често е трудно за разпознаване, защото проявленията му се идентифицират и при привидно успешни взаимоотношения. Емоционалното насилие може да има опустошителни последици за връзките и за хората, участващи в тях. Това, че отсъстват физически следи, в никакъв случай не означава, че няма злоупотреба. Има, проблем е и дори се квалифицира като престъпление в някои държави.

### Какво е емоционалното насилие?

Наричано е още психологическо насилие и по същността си е модел на поведение, при който едно лице умишлено и многократно подлага друго на нефизически действия, които са вредни за поведенческото и афективно функциониране и цялостното психично благосъстояние. Все още не съществува общоприето определение, но са идентифицирали различни форми, които емоционалното насилие може да приеме - вербално насилие; сплашване и тероризиране; унижение и деградация; експлоатация; тормоз; отхвърляне; изолация и прекомерен контрол.

Емоционалното насилие е форма насилие, колкото и физическото или сексуалното. Счита се за пасивно-агресивна форма на поведение, тъй като действието е непряко агресивно (крещене, заплахи), вместо да бъде директно агресивно (бутане, блъскане, удряне).

Насилниците използват различни тактики, чрез които да спечелят доверието на жертвата, правят така, че поведението им да изглежда нормално. Държат се мило и внимателно, подхождат с очарование и когато доверието е спечелено и жертвата не подозира нищо и се чувства в безопасност, започва манипулативно поведение, за да бъде утвърден контрол или някаква друга печалба. Именно затова емоционалното насилие е трудно за идентифициране – жертвата е объркана и смята, че поведението на другия е нормално. Много често този тип поведение бива рационализирано от засегнатата страна – неприемливите действия се оправдават, особено когато насилникът се извини и поправи, и нещата се стабилизират за известно време.

Потърпевшата страна може да се самозаблуждава, че тя е виновна за възникналия спор, например, и ответната реакция е предизвикана от начинът й на действие. Обвинява себе си и се опитва да променя подхода си, само и само да запази връзката с насилника.

Емоционалното насилие може да се проявява еднолично, в отсъствието на други видове, но също така съществува и в комбинация с някои от тях. Много често хората, попаднали в капана на манипулативното поведение и посегателството върху емоциите им се чувстват безпомощни и безполезни, дори започват да вярват, че заслужават нещата, които им се случват.

Въпреки, че емоционално насилие може да се появи във всяка сфера от живота, то най-често бива неглижирано и рационализирано, когато полето му на изява се позиционира в отношенията с роднините или когато хората са в романтична връзка. Това е така, защото обичайки някого, човек има по-голяма склонност да търпи даден тип отношение, да се опитва да го рационализира и да го живее с него в името на любовта към важния друг.

Не винаги емоционалното насилие е преднамерено. Възможно е насилникът да упражнява нараняващото си поведение, без да знае за това, а просто защото той самият е жертва на травмиращи ситуации, които не е отработил по здрав начин.

Преднамерено или не, емоционалното насилие притежава различни форми и може да попадне в една от няколко категории, в зависимост от това, което насилникът иска да постигне:

#### Упражняването на контрол

Упражняването на контрол е едно от направленията на емоционалното насилие. Целта на насилника обикновено е не само да контролира, а и  сплашва и въздейства върху жертвата, за да почувства, че не е равнопоставена във връзката. Контролът може да се изрази под формата на това другият да следи къде ходите, с кого говорите. Може да взема решения вместо вас, да нарушава личното ви пространство като проверява телефона, социалните мрежи, които използвате или дори да се появява на местата, на които ходите.

#### Употреба на нарицателни имена

Без значение дали става въпрос за връзка родител-дете, за романтинчна или друга, използването на нарицателни имена не е здравословно. Дали очевидно употребени или завоалирани като имена на животни или закачки, това е метод за омаловожаване на стойността на човек.

> Котенце, не го разбираш, защото просто не ти достигат достатъчно знания.

#### Снизхождението

Снизхождението е поредният опит да ви омаловажат и да се поствят „над“ вас. Коментарите могат да бъдат саркастични, презрителни и покровителствени.

> Кажи ми, моля те, кои думи не разбираш, за да не ги употребявам!

#### Критика 

Когато критиката е градивна, можем само да се радваме, че отсрещната страна я е споделила с нас. Но в случая с емоционалното насилие, критиката е упорита и цели просто да навреди на самочувствието.

> Винаги си в позицията на жертва и само плачеш. Вземи се стегни вече!

#### Вина 

Емоционалният насилник не поема отговорност за действията си, а вместо това проектира вина върху другия. Така те изкривяват реалността и истината в стремежа си да докажат, че жертвата е виновна.

> Не искам да повишавам тон, но нещата, които говориш са малоумни и просто ме изкарваш извън равновесие.

#### Обвинения

Породени от желанието за контрол и паниката, че започват да го губят, насилниците използват неоснователни и често пъти обидни обвинения. По този начин жертвата е объркана и започва да се съмнява в себе си и действията си – дали пък не греши някъде?

#### Въздържане от близост и изолация
Отказът да говори с вас, да ви гледа в очите или дори да отиде в друга стая, отделно от вас има за цел да ви накара да работите по-усилено, за да привлечете вниманието на насилника си.

Ако сте в романтична връзка може да стане студнен, да отказва близост и секс.

#### Заплахи

В случай, че малтретиращият се почувства застрашен, защото контролните му модели на поведение са поставени под въпрос, то той би си послужил със заплахи в името на това да изплашат малтретирания и да го накарат да се съобрази.

> Ако продължаваш да действаш по-този начин, ще трябва да те освободим от позицията.

> Ако още веднъж ми кажеш подобно неще, ще си събера багажа и ще се изнеса!

### Какво е важно да се знае, ако човек попадне в хватката на емоционалното насилие?

Никой не трябва да приема малтретиращо поведение под каквато и да е форма. Никой не е длъжен да се идентифицира с проекциите, които другият прави върху него. Важно е да бъдат определени и поставени здрави граници по отношение на комуникацията с другия. Подкрепата от семейството и близките биха могли да помогнат в процеса на трансформиране на травматичните събития и изграждането на способност за здраво себезаявяване, но не винаги това е достатъчно. Индивидуалната психотерапия, съчетана с групова такава може да повлияе много добре на това да се отключи потенциалът на човек. Той да се научи да прегръща сенките и страховете си и по този начин да се научи да живее в хармония със себе си и околните.

В заключение, важно е да не се забравя, че независимо от обстоятелствата, изход винаги има. Това някой да не иска да остане прикован в дадена ситуация не го прави слаб или незначителен. Желанието за промяна и признаването, че има проблем са много важна стъпка по пътя към отработването на нанесените травми, постигането на увереност и любов към самия себе си.