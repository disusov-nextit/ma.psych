---
title: Естествена Психотерапия
description: Защо и с какво за мен естествената психотерапия е различна, специална и силно ефективна система?
---

Терминът „психотерапия“ произлиза от старогръцки (ψυχή (психи), означаваща дъх, дух или душа и θεραπεία (терапея), лечение) и най-общо означава „лекувам душата“. А за да излекуваш нечия душа, е необходимо да поемеш голяма отговорност, да притежаваш голямо сърце и много любов.

Съществуват множество психотерапевтични направления и школи, заели се със задачата да изследват и влияят положително върху човешката психика и проблемите, които се пораждат у нея. Някои от тях принизяват човека до първичен и ръководещ се от нагоните си, други приемат, че той притежава индивидуалност и изследват себеактуализацията му и пътят на развитие след задоволяване на първичните потребности. Но в тези школи и парадигми се наблюдава отричане и отцепване от останалите, незачитане важността и приноса им, а това не би могло да се нарече „добре работещ модел“.

Естествената психотерапия е цялостност. Тя обединява предшестващите я теории и модели. Не ги отрича, не ги заклеймява, а събира в себе си най-ценното от тях и през призмата на творчеството ги комбинира до успешно работеща система. Система, която съчетава психоанализата и работата с подсъзнанието, поведенческата и когнитивната, хуманистичната психотерапия, медитацията и краткосрочната терапия. Това обединение на психотерапевтични направления и подходи, съчетани с чиста и неподправена любов, много силни емпатия и приемане на другия, са в основата на тази устойчива и добре работеща система.

Естествено и непринудено се получава общуването с другия. Процесът на психотерапия е изпълнен със силна любов, сливане на душата на клиента и тази на терапевта. Поражда се усещане за взаимно доверие и свързаност, за искреност. Чрез естествената психотерапия се работи по посока на това да се отключи потенциала на човека, да повярва, че е значим и стойностен. Помага му се да види себе си от различна перспектива и да разбере, че щастието му е негова отговорност, зависи изцяло и единствено от него. И когато се осмели да прегърне всичките си страхове, сенки и поставящи граници нагласи, тогава се ражда смирение. Ражда се вяра. В живота, в хората, в себе си.

Естествената психотерапия ражда свобода – свобода на избора, свободата да се приеме „доброто“ и „лошото“ като едно цяло, което води до автентичност и вътрешен покой. А едва след като човек притихне, той може да чуе вътрешния си глас, да усети тялото си и да даде на себе си най-доброто, от което има нужда в момента. Да стъпи здраво на земята, да приеме страхът, тревогата, вината и всичко, което му пречи по пътя към разгръщането на потенциала му. И тогава се разкрива истинската същност на човека, той започва да вижда възможности, а не проблеми. Животът става по-красив и изпълнен със смисъл.

Естествената психотерапия е система, която работи добре, защото освен на теоретичните и практическите постановки, у нея се залага и на качествата на терапевтите. Тя възпитава и развива у терапевта емпатия и любов. Не само към клиентите, а към всички живи същества. Защото високият интелект, качествата на терапевта и продобитите квалификации са важен елемент, но за да бъде успешна терапията е необходимо повече. Необходимо е той да е натрупал ралични опитности. Да е „падал и ставал“, да е страдал, да е преживявал мъка и скръб... Да е достигнал до най-тъмните кътчета на душата си и след това да се е изправил, прегърнал сенките си и преработил страховете и травмите си, за да се превърне в автентичен и любящ, способен да се слее с душата на нуждаещият се от помощ човек срещу него. Само чрез такова сливане може да се изгради доверие и да се докоснат и най-тънките струни на душата на човека, който е отсреща. Вървейки заедно през процеса на трансформация и израстване, терапевтът не спира да обича и да съпреживява заедно с клиента си. Потапя се дълбоко в проблемите и страданията му, но не го съжалява. Защото съжалението е продиктувано от страхове и няма място в терапията.

В естествената психотерапия се полагат здрави граници между терапевта и клиента. През цялото време ги свързва любов, която може да бъде нежна-майчинска или твърда-бащинска. Клиентът и терапевтът са едно цяло, равни са, хора са, души. Никой не е по-горе или по-долу от другия. Не е присъщо да се появява авторитарно поведение, защото то не е добра основа за постигане на една добра комуникация и изграждане на доверие. Приема се мнението на другия, не се осъжда и не се квалифицира, защото всеки е еднакво важен на този свят. И за всеки от нас има уникално място, което да заеме. 

Естествената психотерапия е различна, специална и силно ефективна система, защото всеки един елемент от нея е продиктуван от любовта към ближния. А там, където има любов, има всичко.

> Хората на любовта носят в себе си мир, радост и веселие. Където и да отидат, всички ги приемат с отворени сърца. <footer>Петър Дънов</footer>
